---
title: Våre Forfattere
menuTitle: Våre forfattere
---

**Bjørn-Ove Høyland** (f. 1973) fra Haugesund, medforfatter av [Kikk og bruk - hvordan se på fugler](Kikkogbruk) har vært ivrig fuglekikker hele livet. Han har en variert utdannelse inkludert en bachelorgrad i forretningsjus. Som fuglekikker liker han best å kikke på fugler på forblåste øyer, særlig Utsira, men også Karmøy, Røvær, Jæren og Lista får jevnlig besøk av Bjørn Ove. **Torgunn Andersen** (f. 1946), forfatter av [Sy en bunad](SyEnBunad), er fra Båtsfjord, bosatt i Horten. Hun har drevet med søm og håndarbeid hele livet. I denne boka deler hun av sine personlige erfaringer gjort i prosessen med å lage beltestakker til tre av sine barnebarn i tenårene. Hun håper med dette å inspirere flere til å sy en bunad selv. **Lars-Jørgen Natvik** (f. 1972), forfatter av [Opplev og utforsk sommerfugler](sommerfugler), er fra Os i Hordaland. Han har vært en ivrig sommerfuglsamler i mange år. Forkjærligheten for sommerfugler har sin bakgrunn i en generell interesse for natur og friluftsliv, som for femten år siden ble spisset mot denne iøynefallende og mangfoldige gruppen insekter. Natvik er utdannet oseanograf, og har en doktorgrad i anvendt matematikk fra Nansen Senteret/UiB. Han jobber til daglig i Statoil som disiplinleder for reservoarteknologi på Gullfaksfeltet. Sommerfuglinteressen blir i hovedsak dyrket på hjemstedet, samt i Sognetraktene der han har sine røtter og fritidsbolig. Som for mange andre av dagens insektentusiaster, er han opptatt av å bevare sommerfuglene og deres leveområder for fremtiden. **Christian Tiller** (f. 1973), medforfatter av [Flyktige motiver](flyktigemotiver), er bosatt på Sola utenfor Stavanger. Han har vært aktiv fuglefotograf og feltornitolog siden slutten av 1980 årene. Tiller har selv sett nesten 400 ulike fuglearter i Norge inkludert samtlige av de norske hekkeartene. Han har i en årrekke holdt foredrag og skrevet artikler om fugler og fuglefotografering. Hans bilder har vært publisert i en rekke bøker og tidsskrifter både nasjonalt og internasjonalt. Han administrerer egen [internettside](http://www.fuglebilder.no) og er aktiv [blogger](http://fuglebilder.blogspot.com) når tiden tillater det . Tiller arbeider til daglig som overlege i plastisk kirurgi i Stavanger. Han har over 15 års undervisningserfaring av helsearbeidere og har lenge vært spesielt interessert i det å fremstille kompleks teori på en mest mulig pedagogisk måte. Tiller bruker fotoutstyr fra [Canon](http://www.canon.no) . **Terje Kolaas** (f. 1978), medforfatter av [Flyktige motiver](flyktigemotiver), er bosatt i Levanger i Nord-Trøndelag. Han har vært medlem av Norsk Ornitologisk Forening og aktiv fuglefotograf siden 1989\. Hans bilder har prydet forsiden på flere nasjonale og internasjonale tidsskrifter de seneste årene, og han er en mye brukt foredrags- og kursholder nasjonalt – både for nybegynnere og profesjonelle. Kolaas er utdannet naturforvalter, underviser i Fuglekjennskap ved [Høgskolen i Nord-Trøndelag](http://www.birdid.no) . Kolaas er arbeider til daglig som produktutvikler innen fuglekikking og naturfoto hos turoperatøren [Din Tur AS](http://www.bird.dintur.no). Kolaas er internasjonalt en av Norges mest kjente fugle- og fotoguider, og driver guideforetaket [Northern Birding](http://www.northernbirding.com) . Kolaas bruker fotoutstyr fra [Nikon](http://www.nikon.no) , han har også et [internettgalleri](http://www.naturspesialisten.no) . **Bjørn Olav Tveit** (f. 1970), forfatter av [Fugler og _fuglafolk_ på Utsira](utsira), [Guide til Norges fugleliv](guidetilnorgesfugleliv) og [A Birdwatcher's Guide to Norway](BirdwatchersGuidetoNorway), er oppvokst og bosatt i Bærum og har vært en dedikert fuglekikker siden guttedagene. Han har vært leder i Asker og Bærums lokallag av Norsk Ornitologisk Forening, medgrunnlegger og mangeårig leder av Utsira fuglestasjon, og sitter i [Norsk sjeldenhetskomité for fugl](http://www.birdlife.no/organisasjonen/nskf/) <a>(NSKF). Når han ikke er ute i felt, forsørger han familien som seniorrådgiver i</a> [Norsk kulturråd](http://www.norskkulturrad.no) med digital kulturformidling som fagfelt. Tidligere har han drevet med kart, oppslagsverk, digitale læremidler samt multimedia, som utvikler, redaktør og redaksjonssjef i forlagshusene [Gyldendal](http://www.gyldendal.no) og [Cappelen Damm](http://www.cappelendamm.no). Han driver nå [Ørn forlag](http://www.ornforlag.no). **Ove Bryne** (1957-2005) fra Stavanger, medforfatter på [Fugler og _fuglafolk_ på Utsira](utsira), bodde i perioden 1976-86 på Utsira og ble den første som studerte fuglelivet der ute i mer enn noen få måneder av gangen. Han var dermed den som kjente fugleforekomstene best da arbeidet med Utsira-boka ble påbegynt tidlig på 1990-tallet. Ove var en beskjeden mann, men en markant skikkelse i fuglemiljøet, berømt for sine eventyrlige funn av sjeldne fugler. Han var svært kunnskapsrik og med en lun humor og vittig penn som kom særlig til uttrykk i hans mange notiser i tidsskrifter som Falco og Vår fuglefauna på 70- og 80-tallet. De fleste av observasjonene fra "Bryne-perioden" var ikke publisert tidligere, og hans bidrag til Utsira-boka kastet et lenge etterlengtet lys over den myteomspunnede epoken i øyas historie. **Geir Mobakken** (f. 1974) fra Fredrikstad, medforfatter på [Fugler og _fuglafolk_ på Utsira](utsira) og konsulent på [Guide til Norges fugleliv](guidetilnorgesfugleliv), er en av Norges mest dedikerte og kunnskapsrike feltornitologer. Han har vært fastboende på Norges fremste sjeldenhetsmagnet Utsira siden 1994, hele tiden med fugleobservasjoner som hovedbeskjeftigelse. Han livnærer seg ved deltidsstilling på øyas sykestue. Geirs utrolige merittliste i felt er samlet på [hans egen nettpresentasjon.](https://sites.google.com/site/geirmobakkennorsk/)